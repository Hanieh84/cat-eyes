 Samtliga 7 texter De glömda sagorna svensk version.
Alla havets vilda vågor
(av Helena Nyblom publicerad i ”Det var en gång” 1897)


Det var en gång en fattig änka, som bodde i ett litet hus högt uppe på ett berg med sina barn, Fridolf och Violanta. Huset låg mellan stora träd, men framför det var en öppen plats,från vilken man kunde se långt bort över fält, ängar, skogar och höjder och dalar. Men allra längst bort syntes en mörkblå strimma, och det var havet.
När det blåste uppe på fjällåsen, kunde man se, hur den mörka randen vid horisonten blev mörkare och mörkare och till sist hotande svartblå.
* Vad är det svarta, långt där borta? frågade Violanta sin mor.
* Det är havets vilda vågor, svarade modern.
Uppe på åsen, där huset låg, sprang en källa fram, som hastigt växte till en bäck, brusade ned över stenarna, och mellan buskar och snår sökte sin väg ned mot dalen. En vårdag gick Violanta för att tvätta i bäcken. Vattnet brusade fram för att störta sig ned mot fallen. Det såg ut som om alla vågor hade så bråttom att komma nedför berget och ut mot slätten. Violanta låg stilla och såg på det vita, skummande vattnet och så frågade hon:
* Vart skyndar du bort, du brusande bäck?
* Till havets vilda vågor! Till havets vilda vågor! Ropade bäcken högt och stormade vidare.
Violanta reste sig upp och såg över det vida landet under henne.
* Havets vilda vågor! Havets vilda vågor! sa Violanta sakta, - Till dem vill också jag gå.
* Du går väl inte från mor och mig och från vårt kära lilla hem? sa Fridolf, skrattande som råkat höra vad Violanta sagt.
Violanta svarade inte, men Fridolf såg att det var något som hon funderade på. 
En morgon, då modern och Fridolf vaknade var Violanta borta, de grät, för de kände på sig att de aldrig mera skulle få se Violanta. 
Violanta hade vaknat tidigt, smugit ut för att ta på sig skorna och så började hon springa. Hon följde bäckens fall från den ena klippavsatsen till den andra, till dess att hon nådde dalen.
* Jag följer den, tänkte hon. – Jag följer den dit den går, så ska jag väl till sist nå fram till havets vilda vågor.
Bäcken växte till en flod och nådde fram till en stor blank sjö och vid motsatta sidan av sjön kom floden åter fram, starkare och friskare, som om den samlat nya krafter av sjöns vatten. Just här låg en kvarn. 
Då mjölnaren fick syn på flickan, som kom springande, ropade han till henne:
* Vart bär det av, lilla flicka, så tidigt på dagen?
* Till havets vilda vågor, svarade Violanta och ville springa vidare.
* Åh, stopp lite, ropade mjölnaren, vänta du lite och lugna dig hos oss. Vill du komma i min tjänst så ska du få fullt upp med mat och dryck. Här i kvarnen går det lustigt till, må du tro, både med arbete och dans.
Violanta stod en stund och funderade, hon var ganska trött av den långa väg som hon redan sprungit och så kom det sig att hon tog tjänst hos mjölnaren.
Violanta var en stark och kraftig flicka, som arbetade med liv och lust på allt man gav henne att göra och blev mycket omtyckt av både husbondfolk och tjänare. Och lika rask som hon var i arbetet, lika lätt var hon i dansen. Förste mjölnardrängen måste ständigt fram med fiolen, men medan han spelade, följde hans ögon Violanta, och var gång hon gick förbi honom, sände han ett vänligt ord efter henne.
En kväll kom mjölnardrängen och bad att få tala med Violanta. Han frågade då så vackert och ödmjukt, om hon inte skulle kunna hålla av honom lite – helst mycket, - bli hans hustru.
Violanta tänkte, att en sådan vänskap som hans inte var så lätt neka till. Han kunde arbeta som få, spela som ingen och han hade ett hjärta som man kunde lita på, men ändå visste hon inte riktigt vad hon ville. 
Tidigt nästa morgon, innan solen ännu var uppe, gick Violanta ned till floden. Hon böjde sig så djupt ned över vågorna, att skummet sprutade henne i ansiktet. 
* Vart skyndar ni?, viskade hon, vart skyndar ni?
* Till havets vilda vågor! Till havets vilda vågor!, svarade floden och stormade vidare.
* Ack ja, sa Violanta högt och bredde ut sina armar. – Havets vilda vågor! – Dit följer jag också med. 
Och så började hon att springa allt vad hon kunde framåt den smala stigen, som förde genom hagarna längs floden. 
Drängen sökte henne hela dagen men då solen gick ned grät han och tänkte:
* Hon kommer aldrig mera!,  och hon kom aldrig. - -
Då floden och Violanta kommit fram till andra sidan av kullarna, låg en härlig trakt framför dem. Ängar fulla av doftande blommor bredde ut sig under höga ekar och lindar, och mitt på den allra vackraste ängen låg ett stort vitt hus i  en blomsterträdgård. Nu såg Violanta, att i skuggan av ett kastanjeträd, låg en kvinna i en vilstol och läste en bok. Hon låg så stilla, att Violanta först trodde, att hon sov, men plötsligt såg hon upp med ett par stora, tankfulla ögon.
* Kom närmare, sa hon med mild röst och sträckte ut sin hand. 
* Vart springer du i denna sommarvärme?, frågade hon.
Violanta stannade, andfådd och varm.
* Till havets vilda vågor, svarade hon sakta.
* Jaså, sa den sköna damen och log. Den vägen gå så många, men de kommer sällan tillbaka. Stanna du hellre hos mig, Penserosa,  jag kan behöva dig, och här är gott att vara, och ju längre du stannar hos mig, desto mera kommer det att behaga dig.
Då frågade Violanta på vilket sätt hon skulle kunna vara till hjälp, för hon tyckte att det här verkade vara ett underbart ställe att vara på.
* Jo, ser du, svarade den okända, jag kan inte gå, utan måste alltid ligga stilla. Men du, flicka, fortsatte hon, du, som är ung och frisk, du kan stiga upp till de höga höjder jag inte kan nå och tränga in i de skogsdjup, där jag aldrig har varit, och du skall hämta mig de doldaste blommor och de lättaste fjärilar och skaffa mig stenar och kristaller från bergen, och sedan skall jag berätta dig de underbaraste ting om dem.
Violanta lyssnade till den sköna damens ord. Hennes röst var så mild och hennes ögon strålande, och runt om hennes viloplats doftade violerna så ljuvligt.
* Ja, sa Violanta. Jag vill stanna här hos dig! Här är gott att vara.
Så kom Violanta i tjänst hos den sköna Penserosa, och det blev så som hon sagt; ju längre Violanta levde där, desto mera tyckte hon om att vara där.
Så gick hela sommaren som en enda solskensdag, och en afton kom en isande kall bris över floden och virvlade iväg med de första vissna kastanjebladen. 
* Ack, sa Penserosa och suckade, det var vinterns första påhälsning. Nu jagar den oss snart härifrån, men du, Violanta, du stannar väl hos mig alltid. Lovar du det?
* Alltid, det är ett svårt ord!, svarade Violanta. Jag lovar ingenting.
* Däri gör du rätt, sa hennes härskarinna och såg allvarlig ut. För du skulle inte kunna hålla det
* Varför tror du inte att jag skulle kunna hålla ord? frågade Violanta.
* Det ser jag på dina ögon, svarade Penserosa och såg henne djupt i ögonen. Därinne gå alla havets vilda vågor.
* Ack ja! Suckade Violanta sakta. Havets vilda vågor! Det är ju ändå dem, jag längtar till! Kunde jag bara få se dem! Jag vill se dem; alla havets vilda vågor!
Violanta vaknade nästa morgon av att det stormade. 
* Havets vilda vågor!, brusade det genom skogen.
* Havets vilda vågor!, stormade det i floden.
Hon klädde hastigt på sig och sprang ut och virvlade över slätten och in i skogen. Buskarna rev sönder hennes klänning, hon föll över stenar och stötte sig mot trädstammar, men med ohejdad fart stormade hon framåt. Från skogen kom hon ut på den öppna heden, där det varken växte träd eller buskar, och där gick det framåt med dubbel fart.
Som ett fjun från tistlarna förde stormen henne framåt, närmare och närmare mot havet. Hennes fötter berörde knappt marken, hon kunde inte andas längre utan flög som bedövad över ljungheden mot sandvidderna vid havet.
Plötsligt kastade en våldsam vindstöt henne ner, och hon blev liggande medvetslös invid en sandås. 
Då hon vaknade, såg hon den djupa blå himlen över sitt ansikte, men annars intet. Först förstod hon inte var hon var. Allt omkring henne var öde, men så reste hon sig och gick vidare i sanden. Hon såg något skinande blått ligga bakom sandåsarna.
Det var havet.
Böljorna reste sig och sträckte på sina halsar.
* Det är havets vilda vågor! sa Violanta sakta, medan hon närmade sig stranden.
Med våldsamt brak dånade de in mot stranden.
* Hu! Hu! viskade Violanta, de är förfärliga, havets vilda vågor.
Men havet lyfte sig alltjämnt högre. Böljorna kröp tillsammans och reste sig, sprang fram som tigrar, vrålade som vilda lejon, tjöt som onda andar, - brusade, dånade, vältrade sig fram, som om de ville uppsluka jorden.
Då lyfte Violanta sina armar i skräck upp mot himlen.
* Havets vilda vågor! ropade hon. Havets vilda vågor! Vart ska jag fly?
Hon vände sig om för att komma undan, men havet var redan efter henne. De närmaste vågorna slog snaror om foten på henne, så att hon föll. De nästa drog henne ned. De som följde dem, slog över henne. Hon uppgav endast ett skärande skrik, och så försvann hon i djupet. Och böljorna hoppade och dansade över henne, rev och slet i henne, trampade och krossade henne, skrattade och sjöng, skrek ock tjöt:
- Känner du oss nu? Känner du oss nu! Alla havets vilda vågor!


Bearbetning
Nik Dee 03 12 15






Flickan som dansade förbi alla.
(av Helena Nyblom publicerad i det var en gång II)


När solen lyste på gårdens trädallé, var den som en stor, strålande festsal. Och då ställde sig alla påfåglarna i en ring och spände ut sina praktfulla stjärtfjädrar; de lyste i solen och som gnistrande hjul i grönt, blått och guld, bildade de som en krans av solfjädrar omkring flickan. Fasanerna sträckte på halsarna och lät sina gula släpsvansar vila i gräset, medan hon dansade.
* Det är kungligt! Det är nobelt! sa de. Den flickan är tydligen av furstlig släkt.
Ja, flickan hon var riktigt lycklig med alla sina fåglar, och ett helt år levde hon med dem och dansade för dem. 
Med folket på gården talade hon däremot ytterst lite. De ansåg henne som något så förskräckligt simpelt, då hon bara var en ”hönsa-tös” som de kallade henne, och hon sökte inte heller deras sällskap.
Men så hände det, att herremannen som var en rik man och en god husbonde för sitt folk, ville göra ett stort dansgille för dem. Hönsflickan blev förstås inbjuden tillsammans med alla andra och det var inte utan, att folket på gården börjat få reda på att kunde dansa, och längtade att få se henne, men det sa de inte till henne.
Hon själv var mycket glad.
* Ett dansgille, tänkte hon. Ett gille, där alla får dansa! Tänk vad vackert! Och så många danser jag ska lära mig. 
Så gick hon bort till logen, där dansen skulle vara.
På en tunna satt två spelmän och spelade fiol. Det lät mest, som när två katter står och sliter i var sin ände av en fårtarm. Till denna musik dansade alla omkring på golvet. Det underliga var, att inte en enda såg glad ut. De skuffades och trängdes och rörde benen över golvet så fort de kunde.
* Är detta ett dansgille? tänkte flickan och stod kvar i dörren. Hon suckade djupt och hade tårar i ögonen; hon var så grymt besviken.
Men så kom en stor, svettig karl bort mot henne, han sträckte fram handen och ville dansa med henne.
* Nej, nej! svarade hon, jag dansar inte.
* Vad är det för prat, sa drängen, det sägs ju att, vad du kan, så är det just att dansa.
* Ja, ensam – ensam, svarade flickan sakta.
Det blev ett skrattande och flinande runt på logen och drängen fortsatte:
* Hör på henne, som vill dansa ensam! Ingen får röra henne! Framåt pojkar! Någon ska väl kunna fånga henne! 
Tre, fyra av de styvaste dansarna var i ett språng över golvet för att gripa henne. Men i detsamma var hon ute genom dörren och nere på vägen. Hon sprang, hon flög, hon dansade, för aldrig kom hon så fort framåt, som när hon dansade, och nu ville hon bort.
Nästa morgon vid soluppgången kom flickan till havet, och där vid havet låg kungens slott. Då solen kom lite högre upp på himlen och det började röra på sig inne i slottet, gick flickan till slottsporten och knackade på. Slottsfogden kom själv och öppnade och frågade flickan, vad hon kunde vilja vid det kungliga slottet så tidigt på morgonen.
Jo, då sa flickan, att hon så gärna skulle vilja ha en tjänst, om än aldrig så obetydlig och oansenlig, på det kungliga slottet.
Slottsfogden såg noga på henne och så frågade han henne om hon trodde att hon skulle kunna duga till att hjälpa trädgårdsmästaren med blommorna i trädgården. Flickan, som var väl bekant med blommor, blev så trädgårdsflicka i kungens trädgård, och den var så vacker, att paradisets trädgård knappt kunde ha varit stort vackrare.
Snart lärde sig flickan att arbeta med blommorna så som trädgårdsmästaren ville ha det. Hon var tidigt uppe och sent i säng, och hon visste snart, hur alla blommor skulle skötas. Särskilt var det en sak som gjorde henne glad. Aldrig hade hon funnit en plats, där man kunde dansa så bra som i denna trädgård. Uppe på terrassen i det strålande månskenet dansade hon ”stjärndansen”, och i den tidiga morgonen, innan någon gått upp, dansade hon den högtidliga ”ljus-dansen” med en vit lilja i handen. Mitt på dagen när alla andra vilade, dansade hon ”sol-dansen” bland alla rosorna. Det var dansen om glädjen och sommaren med högra lyckosprång och  stora rörelser.
På slottet bodde inte någon, eftersom drottningen var död, och kungen var just borta på resa med sin son, den unga prinsen. Slottsfogden väntade hem dem när som helst, men han visste inte vilken dag de skulle komma. 
Då hände det sig, att de oanmält kom hem sent en natt, och flickan som bodde i trädgårdshuset och som låg och sov, inte visste att kungafamiljen åter var hemma. 
Hon vaknade tidigt, gick upp på terrassen för att vänta på att solen skulle komma. När solen kom, strålande och brinnande upp över horisonten, dansade flickan den allvarsamma och glada ”ljusdansen” och bredde ut sina armar mot solen.
Hon trodde att ingen såg henne, men uppe i tornrummet bodde den unge prinsen som också vaknat tidigt i glädje över att åter vara hemma. Han stod och såg på soluppgången. Då han fick se flickan, tyckte han att han aldrig i sitt liv sett något vackrare men strax efter att solen gått upp, försvann hon.
Prinsen frågade både slottsfogden, trädgårdsmästaren och hela personalen, som nu var åter på slottet, om någon kunde säga honom, vem det var som hade dansat i soluppgången, men det kunde ingen säga, för ingen visste, att flickan kunde dansa. Han trodde sig nästan ha drömt det hela.
Men så en månskenskväll, när han var ute och promenerade på muren ovanför havets dyningar, kastade månen sin glans på en öppen plats bland träden. Och där! Ja, där kom hon igen, den underliga flickan. Hon stod ett ögonblick och såg ut över havets vågspel och så började hon dansa ”böljedansen”. När hon åter var stilla, skyndade sig prinsen att gå fram till henne, men vid ljudet av hans steg dansade hon bort och var försvunnen som en skugga bland skuggorna i parken.
Nästa dag letade prinsen överallt för att finna flickan men han talade inte mera med någon om det. Tiden gick och prinsen fortsatte att söka, men ingen flicka. 
Då hände det en mycket varm eftermiddag, att prinsen hade lagt sig i skuggan av en lind för att sova. Han tyckte att det prasslade nära intill honom, och han la sig framstupa och tittade in bland buskarna i rosenhagen, som låg just där mitt i parken. Och där, mitt i det bländande solljuset, ja där stod flickan och dansade ”solskensdansen”. Prinsen sprang hastigt upp, och innan flickan hann komma undan, var han vid hennes sida och grep henne om handleden.
* Vem är du, underliga flicka, som dansar som ingen annan på jorden?, frågade han.
Flickan blev lika röd som rosorna hon satt bland och bad prinsen, att inte bli arg på henne.
* Jag kan inte låta bli det, sa hon. Jag är född med det.
Men då log prinsen och sa, att han inget hellre i världen önskade än att få se henne dansa.
* Hädanefter ska du bara dansa för mig, sa han. Och så blev det!
De mötters i solskenet och i skuggan, vid dagsljus och i månsken, och prinsen satt alldeles stilla och bara såg på hennes dans. Han var endast lycklig i de stunder när han var där flickan var. Allt annat tyckte han bara var tråkigt och dumt.
Och så gick han till sist in till sin kungliga fader och sa till honom, att om han ville hans väl, måste han ge honom flickan i trädgården till hustru, för utan henne kunde han alls inte leva.
Då ville kungen träffa flickan, och då hon kom, var hon så strålande vacker, att det föll som en solstråle in i kungens hjärta.
* Flicka, sa han, min son, prinsen, har fått dig så kär, att han säger sig inte kunna leva utan att få dig till hustru. Då han är mitt enda barn och ögonsten, får jag väl ge med mig, fastän det kostar på mig – ofantligt! Det är blott ett enda litet villkor, som jag fäster vid mitt samtycke, som du får lov att avlägga, och som du aldrig får bryta. Man har sagt mig, att du så mycket älskar att dansa, underliga danser mellan jord och himmel. Det är kanske inget ont i det, men det passar sig inte för den, som är gift med en prins. Alltså, detta enda måste du lova oss, att aldrig mera dansa dina danser från det ögonblick du blir min sons brud.
Kungen teg och såg på flickan. Men hon hade blivit alldeles blek och såg på prinsen.
* Vad är meningen med detta? Får jag inte dansa mera?
* Min kungliga fader önskar så, sa prinsen och slog ned ögonen.
* Men om jag inte får dansa, sa flickan, då är jag ju inte längre mig själv, och då gifter du dig inte med mig, utan med en annan.
* Du är den vackraste av och bästa av alla, viskade prinsen, och jag älskar dig.
* Du känner mig inte, sa flickan, och hennes ögon hade blivit så kalla.
* Min herre och konung, fortsatte hon och neg för tronen, ni har hedrat mig högt med att vilja göra mig till er sons hustru, men det villkor, ni uppställer, kan jag aldrig uppfylla, för aldrig, aldrig kommer jag att kunna upphöra att dansa, så länge jag lever.
Så rätade hon på sig och gick bort från tronen. Först gick hon långsamt, så gled hon med foten, och så dansade hon. Hon lyfte armarna över huvudet och dansade ut ur salen, ned för trapporna och ut genom parken, under stjärnhimlen. 
Aldrig, aldrig hade hon kunnat dansa som nu! Det gick lika lätt över klippor och stenar och törnen och grenar. Hon rörde till sist inte vid jorden, hon flög som buren av vingar.
Då solen gick upp dansade hon ut över havet. Det gick lika lätt över böljetopparna som på blomsterängarna.
Hon kände att nu var hon fri, nu visste hon, att ingen kunde fånga henne, och att hon hela sitt liv skulle få lov att dansa.
Vid stranden stod två små nakna pojkar i en båt och fångade små krabbor. De tittade upp och såg hur flickan svävade förbi dem som en syn i morgonljuset.
- Den du, sa den ena av dem till den av dem till den andra. Hon kunde dansa! 






Gossen och bäcken
(av Cyrus Granér publiserad i Julklockan 1898)


Du som fortfarande leker och drömmer, kom och lyssna till min saga. Jag hörde den en sommarkväll vid stranden, just när solen gått ned och skymningen börjat. Vem berättade den? Var det vågen, kanske vinden eller var det snäckan som låg där vid min fot? Jag vet inte, men däremot vet jag att den ville lära mig något och nu dig. Så lyssna vad jag fick berättat för mig då jag satt vid det gamla sjömärket långt ute på näset.


Bäcken, en ung och pigg liten bäck, porlade fram i furuskogen. Han hoppade glatt mellan grästuvor och stenar, och unnade sig inte ens ett ögonblicks ro. Björkarna ville spegla sina vita stammar i dess klara yta men bäcken retades bara genom att gång på gång bryta spegel ytan så att björkarnas bilder simmade fram och tillbaka som vita svanar. Stenblocken som ville njuta av det härliga solskenet men översköljdes av våg på våg av bäckens skrattande då de unga solstrålarna bröts av dess blöta kramar. Han var på sitt allra bästa humör eftersom hans innersta önskan höll på att gå i uppfyllelse – han närmade sig havet. Havet hade han drömt om redan då han bara var en liten källåder som sipprade fram längst in i den djupa och mörka skogen; ja till havet, det vida och omättliga havet längtade han. Där skulle han bli mäktig och rik, där skulle han vara fri – fri, och inte bunden av de trånga gränser som fanns här. Där skulle han få storma och rasa, där skulle han få brottas med vind och våg och segra – segra – och bäras i triumf ut över det vida och omättliga…


Gossen, en ung, spänstig liten pojke, satt på grästuvan där björkarnas rötter hittat sitt fäste. I glädje yra hade han sprungit omkring bland ängens blommor och försökt att fånga guldglänsande fjärilar, tumlat och rullat runt bland gräs och strå. Nu satt han där med rosiga kinder, färgad av sol och lek, och svalkade sina nakna fötter i bäckens klara vatten.
* Kom gosse, kom, sorlade bäcken, följ med ut i världen, fälj med till havet, det stolta och rika.
Pojken svarade inte. Han plaskade med sina snövita fötter, så att dropparna stänkte högt upp, speglade sig i solen och föll som ett guldregn ned över björkarnas bilder, som dallrade av dyningarna. 
* Kom, gosse, kom. Lockade bäcken, jag vill bygga en vassbåt åt dig och pryda den med näckrosor; jag vill gunga dig bort från den här trånga världen, jag vill dela min lycka med dig, min glädje, min seger. I havet ligger den vackraste ö med skönaste slott av kristall . Jag ger det till dig – kom!
Pojken sa fortfarande ingenting men tänkte på stugan därhemma, hur liten och trång den var.
* Kom, gosse, jag ger dig frihet; hela dagarna ska vi leka i salar av purpur, fri och glad ska du få njuta av det allra härligaste liv.
Pojkens tankar flög på nytt hemåt, han mindes de gamlas krökta ryggar, han visste hur tungt och hårt arbetet var.
* Kom, gosse, kom – kom, du ska få guld, skimrande fagert guld.
Pojken tänkte på brödet, hur lite det fanns, hur hårt och torrt det var.
* Kom, kom!
Där syntes plötsligt en båt, smäcker och fin.
* Kom, den ska bära dig över solglänsande vatten. 
Solen lyste så förtrollande i vågen, friheten, lyckan, äran väntade runt nästa krök och bäcken lockade – lockade.
Pojken lyssnade – bara ett steg, och allt skulle bli hans…


Då sjöng en liten fågel långt i fjärran. Varmt och vekt hördes sången ur den dunkla furuskogen:
        ”Ett litet bo i skogens ro
         Är ljuvaste näste och tryggaste fäste.”


* Kom, frestade bäcken, de skönaste sånger ska smeka ditt öra, ja, allt ska du få, allt nå.


Men fågeln sjöng vidare:
        ”Därute i världen följer på färden
          tusende faror och snaror”
        
Pojken reste sig upp.
* Kom, gosse, kom,
viskade bäcken med sin allra ljuvaste röst. Men pojken var borta, han sprang därifrån – hem till sin mors trygga famn.






Pojken stod på stranden till det vida havet. Han ville veta vad som hänt med bäcken som gett sig iväg för att fånga lyckan. Han frågade klipphällen som låg vid hans fot, men klipphällen visste ingenting; han frågade fiskmåsen, som badade i vågorna, men den visste ingenting; han vände sig till havstången som låg där uppspolad på stranden men inte heller där fick han svar på sin fråga. Då rullade en stor våg in mot land, och den visste, hur det gått för skogsbäcken.


* Gosse, sa den, du önskar att veta vad livet hade att erbjuda bäcken, som en gång sköljde över din fot. Det är en sorglig saga. Han stormade ut i havet, övermodig, stolt och djärv. Han trotsade och fodrade att allt och alla skulle lyda honom, och endast honom, men havet var honom för stark och mäktigt. Det bröt sönder hans kraft, det slet sönder honom och kastade en droppe hit, en droppe dit, det hade ej lycka, ej frid, det bjöd bara på oro och storm, och snart var bäcken försvunnen; piskad, söndertrasad, utarmad och glömd förgicks han i det böljande, vilda vimlet.


Pojken ryste. Hur nära var det inte att han hade gått samma öde till mötes. Han kom strax på fötter – och sprang hem. Stugan var fortfarande lika trång, brödet lika hårt men så lugnt och ljuvt det var i kontrast till världen därute, i det vilda, förhärjade världsvimlet.


Bearbetning;
Nik Dee 031209






I berghäxornas våld.
(av Anna Egman publicerad i Folkskolans Barntidning 1905)


Så stod han nu vid femton års ålder ensam i livet, Elias – kolmilar-Lars´ Elias, som han ibland kallades. I bröstfickan hade sin mors slitna börs med några slantar i och en liten bibel. Med sin mors välsignelser och hennes sista ord på dödsbädden i tankarna: ”Glöm aldrig att bedja till Gud, barnet mitt”, började han så sin vandring.
Det var en härlig sommardag, då han gav sig iväg från det gamla torftiga hemmet för att dra ut i världen för att söka sitt levnadsbröd och lyckan. Då han gått en stund, mötte han en gammal gumma som bad om en slant.
* Jag kan förtjäna mig nya slantar jag, som är ung och stark, tänkte Elias och delade med sig åt den gamla av börsens innehåll.
* Tack, sa gumman och plockade upp några vissnade blad från marken. Jag har inget annat än de här att ge dig i stället, men göm dem ändå, alltid kommer dem att komma till nytta någon gång.
Det var en underlig gåva, tyckte Elias, men han stoppade ner bladen i börsen i alla fall, och så fortsatte han stigen fram i ljusa framtidsdrömmar.
Bäst som det var, stod han mitt framför en hög bergvägg. 
* Hur ska jag komma över eller runt den här? sa han högt till sig själv, då i samma stund en skön kvinna ställde sig i hans väg.
* Jag ska röja väg för dig, sa hon, om du följer mig.
I ett nu öppnade sig bergväggen, och Elias såg en bred gång, där stora stjärnor av bergskristall satt och lyste i taket. 
* Nå, lurade jag dig? sa kvinnan leende och pekade mot bergväggens slut, där mycket riktigt en flik av himmelen och tinnarna och tornen av en stad kunde urskiljas. Där har du världen och lyckan, om du kan fånga den, förstås! sa hon och skrattade.
* Ja, det är den jag ska pröva på!
* Det är du för ringa och för svag till, men jag ska hjälpa dig, om du vill?
Ja det hade han ju inget emot. Hon var så strålande vacker, och världen lyste så lockande i fjärran. 
* Jag ska skänka dig skatter, större än du kan ana, fortsatte hon och knackade tre gånger på bergväggen, den öppnade sig på nytt, och Elias och hans följeslagerska trädde in i en stor sal, där högar av skatter var samlade. 
Elias nästan bländades, då han tittade sig omkring. Världens rikaste kejsare tillsammans kunde nog inte få ihop något motsvarande. Golvet var av renaste guld; väggarna sammansatta av ädelstenar och pärlor, och i taket gnistrade stora diamanter.
* Vad skulle du säga om en sådan gåva av mig? sa kvinnan och visade honom en krona, vars diamanter var nästan lika stora som ägg. För den här kan du nära på köpa dig ett kungarike. Är det något annat du skulle vilja äga härinne, så står det dig fritt att välja, men först måste du stiga in till mina sex systrar för att även få deras medgivande.
Hon förde honom in i en annan sal i berget som var lika vedervärdig i fulhet som den förra hade varit strålande i skönhet och prakt. Väggar och tak var täckta av stora giftiga, pysande fuktsvampar, på golvet kröp vidriga kräldjur och stora insekter, och mitt på golvet kring ett mörkt stenbord satt sex häxor, så avskyvärt fula, att Elias inte härdade ut att titta på dem. Hemskast av allt var, att den vackra kvinnan, som lockat honom med sig, hade blivit lika ful som de andra. 
* Du ser inte ut, som om du vore vidare förtjust i att se oss, sa en av häxorna och skrattade, men skrattet lät mest som ett hest kraxande. Vår vackra syster, som fört dig hit, vill förmodligen skänka dig lite av grannlåten du nyss fått se, det ska du få med rätt att lämna oss sedan, men i gengäld måste du lämna kvar här det, som varit dig kärt förut. Du kan ju tänka på saken inatt, - skattkammaren får bli ditt gästrum, medan du är här hos oss.
På natten satt Elias i den bländande salen och tummade på sin slitna börs, - den kunde han nog lämna kvar utan att ångra sig när han fick så mycket annat istället. Han stoppade börsen i en springa i klippväggen.
* Ja, nu har jag uppoffrat det, som var mig kärt, sa Elias morgonen därpå till häxorna.
* Å, lite till har du kanske att ge, sa en av dem och grinade elakt mot honom.
* Vad skulle det vara? frågade Elias och försökte se obesvärad ut.
* En liten bok kanske, kraxade en av dem. Du har en hel natt på dig igen, sa de till honom, då han på nytt gick in i skattkammaren.
Praktfullare än förut lyste nu skattkammaren i hans ögon, och oroligt gick han fram och tillbaka på golvets glänsande guldskivor. Visst var det synd, tänkte han, att den lilla bibeln kom i häxornas våld, men den synden skulle han sona genom att bygga en präktig kyrka när han åter var ute i livet, och så stoppade han in den lilla bibeln bredvid börsen i springan, som nu blivit något större.
* Nu vill jag komma härifrån, för nu har jag inte mer att ge, sa Elias till trollpackorna, som förunderligt nog inte syntes honom så fula längre.
* Det är bara ett litet löfte du ska lämna kvar här, så är du fri, invände en av dem, - du vet nog själv, vad det är för ett löfte.
Det var förstås löftet om att aldrig glömma att bedja till Gud. Bönen kunde han ju ej gömma undan på samma sätt som det andra, därför måste han lova häxorna att aldrig söka Gud i bönen. Skulle löftet brytas, förvandlades alla hans dyrbarheter och rikedomar till stoft och aska.
* I morgon får du lämna oss, sa de till honom och log helt gemytligt. 
Det hade gått så långt med stackars Elias, att han börjat tycka att trollpackorna var riktigt trevliga av sig.
* Nu är det bara en liten bagatell till, som du inte behöver längre och som du måste skänka till oss. Din mors välsignelser!
Så kom då den sista natten för Elias. En stor guldkista, fylld till kanten av smycken och dyrbarheter, stod bredvid honom, där han satt och funderade, om han ej på något vis kunde komma ifrån den sista uppoffringen utan att gå miste om alla sina skatter. 
* Om jag inte skulle klara av det kan jag ju alltid stanna kvar här bland alla dessa skatter, tänkte han.
Bäst som han satt där, var det som om stora, tunga tårar sipprat fram ur bergväggen, där den lilla bibeln och börsen låg undanstoppade. De lyste nu starkare än allt annat, som omgav Elias. Han stirrade på de glänsande dropparna, som föll till golvet och började forma sig till ord. Han böjde sig fram för att riktigt kunna tyda texten och se – tydligt bildade de klara dropparna uppmaningen: ”Glöm aldrig att bedja till Gud, barnet mitt”.
Då brast förtrollningen inom honom, och det var, som om en bindel hade fallit från hans ögon. Tårarna strömmade nedför hans kinder. 
* Tack, älskade moder, för din hjälp och förlåt mig, barmhärtige Gud!
Elias tog tillbaka de undangömda sakerna från bergväggen, föll på knä och bad Gud om hjälp till befrielse från de sju häxorna. Då han på nytt såg sig omkring, hade skattkammaren undergått en hemsk förvandling. Väggarna var åter grådyster granit och alla pärlor och juveler låg som vissnade löv på golvet, men genom springan i väggen trängde nu en skimmrande solstråle in i grottan och med en förfärlig knall brast berget mitt itu. De sju häxorna störtade in i rummet, men Elias var redan vid öppningen och de hemska trollpackorna sträckte förgäves skriande sina långa knotiga armar efter honom.
* Gud hjälp mig nu! Bad han, och i samma ögonblick stod en snövit häst framför honom. Blixtsnabbt kastade han sig upp, och så bar det ut i solljuset igen.
* Inte blev jag mycket rikare av min vistelse hos häxorna i berget, sa han, men kanske visare, och så öppnade han sin gamla börs för att räkna slantarna. 
Då märkte han, att den gamla tiggargummans vissna blad förvandlat sig till guldmynt.
* Aldrig skulle jag väl kunnat tro, att en så ringa hjälp till den fattige skulle föra en sådan välsignelse med sig. 
Han vägde mynten i sin hand för att övertyga sig om att de var äkta. Jo, nog var det skillnad på detta guld och det som trollpackorna försökte lura på honom. Hans största rikedom var ändå, tyckte han, att han fått frid med sig själv och sin Gud igen, och full av glädje över att ha undkommit de förfärliga häxorna flög han nu framåt – ut i världen.


Bearbetning
Nik Dee 040208




Konsten att bli kung.
(av Eva Wahlén publicerad i Lekkamraten 1897)


Det var en gång en gammal konung, mycket god och vis och mäktig och rik, och därför också mycket omtyckt av sitt folk. Den gamle hade även en son vid namn Kämpe, en vacker, stilig, sjuttonårig prins, kraftig och stark som en örn. En dag gick han in till sin höge herr fader.
* Far, sa han, nu tycker jag att tiden börjar bli mogen, att också jag blir kung.
* Rätt talat, min son, svarade den gamle konungen. Det är just vad jag väntat på. Men ditt rike då? Var har du det?
* Mitt rike! Det får du ge mig. Låt mig få en del av ditt land. Det är stort nog för oss båda.
Då log den gamle och strök sig om skägget.
* Nej, pass, min gosse, sa han, mitt rike har skaffat mig själv. Gör du som jag. Son, du vill bli kung, och för att bli det måste du ha ett rike att regera över. Men jag säger: Bli först kung! Blir du kung, nog får du folk; och får du folk; nog får du rike!
Kämpe såg frågande på den gamle kungen.
* Vem som helst av dina undersåtar, som kommer och ber dig om något, hjälper du, sa han irriterat, men mig hjälper du inte.
* Jodå, sa kungen, med råd. Drag ut i världen, och i allt du gör, sträva efter att bli den förste, den främste. Då blir du kung
* Ja, adjö då, kära far, sa Kämpe. När jag blir kung, får du höra av mig. – Och därmed gick han.
Men innan han gav sig iväg, hade han ett avskedsbesök att göra. Utanför staden uppe på en kulle så hög, att den räckte halvvägs upp till himlen, fanns en jordkula, och i den jordkulan bodde kloka mor Trina, Kämpes Gudmor sedan hans mor dött ifrån honom. Hon hade namn om sig att kunna trolla, och många var de som sökte hennes bistånd, då allt annat slog fel.
* God afton, lilla mor! Ropade Kämpe redan på långt håll. De var hjärtligt goda vänner.
Mor Trina nickade.
* Så det skall bära av nu, sa hon.
* Ja, svarade Kämpe, utan att förvåna sig över att hon visste vad han endast berättat för sin far. Jag har kommit för att säga farväl.
* Jag väntade dig, gullebarnet mitt, och har en gåva åt dig att ta med på färden.
Hon hängde en liten påse av ormskinn kring hans hals.
* Om du inte kan förmå dig själv eller andra att göra det du vill, så har du hjälp av detta, sa hon. Det är små godviljekorn. Och hur mycket du än tar ur påsen, blir den alltid strax full igen.
Kämpe tackade och tog avsked.
* När jag blir kung, får du höra av mig, sa han och drog därmed ut i vida världen.
På tredje dagen av hans vandring började de blommande ängarna, de friska skogarna och de vajande sädesfälten ta slut, och var än han gick, såg han enbart fula gärden, risiga, igenvuxna skogar, oplöjda åkrar och fallfärdiga stugor.
* Här ska jag stanna, tänkte Kämpe förnöjd och la sig för att sova på det daggiga gräset.
Dagen därpå gick han in i en av stugorna och frågade, vem som ägde marken. Kunde han kanske få göra dagsverken för ett stycke? undrade han.
* Ta du, så mycket som är mitt. Jag orkar inte se åt det en gång, sa bonden som ännu låg i sängen, fast det redan var långt in på förmiddagen.
* Är du sjuk? frågade Kämpe, eftersom du fortfarande ligger.
* Näe, svarade bonden, men varför ska jag gå upp, när jag har min sköna, goa säng att ligga i.
* Jaså, du är bara lat! sa Kämpe, och därmed gick han. 
I nästa stuga lät det likadant, och för resten i alla andra med. När Kämpe så fått mark, började han att arbeta. Han grävde och bröt upp sten, gödslade och sådde, röjde och gjorde vägar. Det var ett hårt arbete, och ibland förlorade han nästan modet. En gång gjorde han det helt och hållet. Till råga på allt märkte han, att han också tappat mor Trinas godviljepåse. 
Då hörde han plötsligt lätta steg i gräset, och strax därpå kände han en liten hand klappa sig på huvudet.
* Är det du som tappat det här? 
Sa en klar röst, och då han tittade upp, såg han en flicka med pigga, glada ögon. I handen höll hon mor Trinas påse. Kämpe tyckte det var, som om en hel glädjevåg slagit över honom, och satte båda om flickans ansikte och kysste henne mitt på munnen.
* Ja, och det ska du ha för det, sa han. Vad heter du?
* Siska, svarade hon. Men nu har jag inte tid med dig längre. Nu måste jag bort, och borta var hon som en liten fågel.
Nu fick både yxan och spaden såväl som hackan göra tjänst igen, och när en tid hade gått, var hela trakten som förvandlad. Nu hade också han blommande ängar, sköna skogar och böljande sädesfält.
Under det att han höll på att arbeta, hade bönderna i början ofta hånat honom, när de någon gång kravlat sig ut till dörren för att gotta sig i solskenet. Men nu började avunden lysa i ögonen på dem.
* Följ mitt exempel, sa Kämpe, då han såg deras blickar.
Men bönderna var osmidiga och stelbenta av allt liggande och såg fortsatt missmodiga ut. Då kastade Kämpe ett par nävar korn ur sin ormskinnspåse över dem, och vips! Med ens var all stelhet i lederna försvunnen och snart var deras mark lika vacker som Kämpes, och han deras avhållne vän i allt och allo. Men han var den förste, den främste av dem alla, så i klokhet som arbetsamhet. 
Ryktet om det nya, vackra riket spred sig snabbt ut till andra länder. Dagdrivare och landstrykare styrde sina vandringar dit, och när de fick se allt välstånd, som fanns där, blev de bittra och elaka. Speciellt när de fick se det ståtliga hus, som Kämpe byggt åt sig.
Karlarna var så upptagna av sitt ondskefulla planerande, att de inte alls märkte den lilla Siska som satt gömd och försökte lyssna till deras planer. Männen gav sig iväg och styrde färden mot Kämpes gård. Siska kröp fram ur sitt gömställe och följde efter. Vad de tänkte göra, visste hon inte säkert, men att det var något elakt kände hon på sig. När de närmade sig gården sprang hon därför en genväg för att hinna före och varna Kämpe.
* Akta dig! Akta dig! ropade hon, Elaka människor vill göra dig illa!
Kämpe fick syn på en liten skara av män som närmade sig på vägen. Bäst som det var skilde sig ett par från de övriga och gick åt ett annat håll. De andra fortsatte vägen fram och nådde fram till Kämpe som kom dem till mötes. 
* Pass på, nu får du vad du förtjänar, din roffare! skrek en av männen och höjde armen. 
I handen höll han en pilbåge, med vilken han siktade på Kämpe. Men i detsamma skymtade något ljust och lätt över vägen och i nästa ögonblick föll bågen ur skyttens hand. Det var Siska, som i rättan stund hoppat upp ur diket, där hon legat gömd. Blixtsnabbt plockade hon upp vapnet och riktade det mot honom själv. 
I samma ögonblick hördes en väldig knall, åtföljd av ett förfärligt brakande. 
Då Kämpe vände sig om han flammande lågor slå högt upp mot skyn och snart syntes inte ett spår av hans vackra gård. Några av de avundsjuka männen hade smugit sig runt och sprängt det i luften.
* Såna vedervärdiga människor! utbrast Siska med tårar i ögonen. 
* Det gör detsamma, sa Kämpe. Jag ska bygga upp ett nytt, om du bara vill stanna kvar hos mig.
Ja då, det ville hon gärna! Och hon stack glatt sin lilla hand i hans. 
Under tiden hade folket i trakten strömmat till och ställde till med skallgång efter de elaka männen, och det dröjde inte länge, innan de var infångade allihop.
* Häng dem! Häng dem! skrek hopen. Och många händer var strax villiga att hissa upp missdådarna i närmsta träd. Men då trädde Kämpe emellan.
* Nej, inte så, sa han. Kanske olycka och fattigdom gjort dem illasinnade. Låt mig få behandla dem på mitt sätt.
Och han talade vackra, milda ord till dem och gav dem mat och dryck och löfte om arbete och till sist ett par nävar korn ur mor Trinas påse. Antingen det nu var orden, maten eller kornen, men i ett nu blev de ondskefulla karlarna förvandlade till ångerfulla, botfärdiga människor, som ödmjukt och ärligt bad Kämpe om förlåtelse. Bakom sig hörde han hurraropen och jublet från folket, som hyllade Kämpe.
* Hell dig! du tappre, kloke, arbetsamme och ädelmodige riddersman! Du skall vara vår kung; du och ingen annan – den bäste av oss alla, den främste i allt.
Men en kung måste också ha ett slott. Och så tog de genast itu med att bygga ett. Det blev ett praktfullt palats av vitaste marmor med otaliga gemak, pelare och tak av glimrande silver. Och från öst och väst kom folk resande och önskade att få bli Kämpes undersåtar och att han skulle regera över dem och deras land. På det sättet fick han ett rike, så mäktigt och stort, att det inte fanns dess make.
Lyckligast kände dock Kämpe sig, då han på kröningsdagen med drottning Siska vid handen och omgiven av hela sitt hov stod på slottstrappan, iförd krona och mantel, för att ta emot sin gamle far och den kära mor Trina, som han låtit hämta i en guldsmidd vagn, dragen av åtta kolsvarta hästar.
Han mindes sin faders ord: ”Bli först kung! Blir du kung, nog får du folk; och får du folk, nog får du rike.”
Ja, han hade rätt; nu var han kung – genom egen kraft och godviljekornen, som mor Trina givit honom. Och folk och rike hade han med, och till på köpet den allra sötaste lilla drottning i världen. Fanns väl någon så lycklig som han?


Bearbetning
Nik Dee 040206






Vaste hos dvärgarna.
(av Jenny Hallin publicerad i Folkskolans barntidning 1896) 


I djupa skogen bodde en vedhuggare. Han hade en son och en dotter, som var hans hjärtas glädje. Flickan, lilla Viri, trivdes bra hos sin far och kokade utan att klaga välling på morgonen, potatis till middagen och gröt till kvällsmaten. Till sällskap hade hon en katt och två getter, och därmed var hon nöjd. Men Vaste, hennes bror, han var inte nöjd, han. Ut i världen ville han och hans längtan drog honom dit. 
Fadern suckade, och systern suckade och även Vaste själv suckade i avskedets stund, men bort måste han. Viri skickade med lite mat men det tyckte Vaste var alldeles onödigt. Kom han bara iväg, menade han, så skulle det inte bli någon brist på födan. 
Han gick och ut i skogen som visade sig vara mycket större än väntat och den var fortfarande lika tät när det började bli dags för kvällsmat. Nu smakade matsäcken gott, må ni tro. Till sist la han sig på en mosstuva och somnade. Han vaknade lika snart igen av att regnet öste ned och inget skydd hade han. I mörkret, då han kände de strilande, kalla regnskurarna, märkte han inget av allt det han drömt om. Han såg bara sin fars gråa huvud och Viris gula lockar, och då strömmade tårarna av längtan efter dem ned för hans runda kinder. Till sist somnade han igen och vaknade först då solen stod högt på himlen.
Fåglarna kvittrade, blommorna doftade och mossan var grönare än någonsin. Nu kunde inte Vaste förstå att han varit så olycklig under natten. Raskt fortsatte han sin vandring och tänkte på hur fin Viri skulle bli i den guldkrona, han skulle skaffa henne. 
Hej, hopp! Där glesnade skogen. En liten jämn och vacker slätt bredde ut sig framför honom. Snart hade han vandrat över den och stod invid foten på berget, som reste sig vid slättens andra sida. Nu gällde det bara att komma över. Stenarna var skarpa och Vastes fötter bara. Han försökte ett par steg och så slant han. Ett par stenar rullade ned och Vaste var nära att trilla efter.
Då hördes ett brak så starkt att Vaste fick hjärtat i halsgropen. En gäll ringning hördes inifrån berget och en dörr öppnades. En liten lustig en stod med detsamma bugande i bergdörren.
* Behagar min herre stiga in? frågade han artigt.
Vaste gapade av förvåning. Kallades han herre! Han såg på lapparna på sin rockärm och på sina nakna fötter.
* Söker min Herre någon särskild? Frågade åter portvakten.
* Nej, sade Vaste, jag skulle bara ut i världen.
* Då har min herre gått alldeles rätt. Hit brukar unga gå för att få hjälp innan de drar vidare ut i världen.
Vaste blev nyfiken.
* Vem bor här då?
* Å, vi är många, hjälpsamma och välvilliga allesamman. Måns egoism, Max Gnidare, Truls Avund och Bob Slösare och många många andra beryktade män. De är allesamman till er tjänst, min unge herre, svarade den lille.
Vaste visste inte vad han skulle säga. Portvakten slog lockande upp dörren på vid gavel. Då såg Vaste hur det glimmade och blänkte därinne i bergasalen.  Tänk att få se allt detta på nära håll! Han frågade om någon så obetydlig person som han skulle kunna få gå in.
* Ja då! Vi vill kunna vara till hjälp för alla. Hur gärna skulle vi då inte vilja hjälpa en så stor, vacker yngling som ser så stark och modig ut, sa portvakten.
* Ja det låter något det, tänkte Vaste.
Han strök sin okammade lugg, hukade sig och portvakten lät honom stiga in i berget. Han hade kommit till dvärgarnas rike. Det var grant härinne, men kallt. Vaste frös om sina bara tår och saknade det varma solskenet. Från väggarnas guld- och silverstjärnor droppade fukten ned i tunga droppar på hans varma panna. Långt bort i berget såg han en praktfull tron, på vilken en svart, ful dvärg satt stoltserande med krona av rena rödaste guldet och en spira full av de grannaste ädelstenar. 
Vaste förstod genast att det var kungen. Runt omkring den förvånade pojken ljöd en kör av glada röster. Det viskades och tasslades, och här och där hördes muntert skratt. Men Vaste han såg bara på kungen.
* Tycker du om kungen, frågade en gråskäggig dvärg, klädd i frack och stärkkrage.
* Vad heter han, frågade Vaste ivrigt.
* Han heter Själv, den niohundranittionionde, och hans rike har inga gränser och inte heller hans makt.
Vaste bara beundrade. En kung! En mäktig kung! Det var något, det!
Dvärgen tog honom med sig till tronen. Omkring tronen stod dvärgar med höga röda hattar och blänkande ordnar. Vaste skämdes för sin lappade tröja och var nästan rädd att bli utkörd av det fina sällskapet. Men – vad nu då? Alla bugade för honom. Trodde de kanske, att han var kejsarens son? 
* Jag är Vaste från skogstorpet! ropade han för att reda ut det eventuella missförståndet. Då föll de granna herrarna på knä, och kungen Själv bockade sig djupt på sin tron. 
* Jag vet det och undrar blott, hur vi ska kunna ersätta de tjänster, du kan göra oss. Silver och guld, så mycket du ser är ditt om du blir en av mina förnämsta ämbetsmän.
Vaste blev glad. Silver och guld – guld och silver! Så blev Vaste kung Självs tjänare. ”En av de förnämsta” hade kungen sagt. Det hindrade inte att han fick gå i sin trasiga rock och sopa trappor och skura kopparkastruller. Han bad om mat, men fick till svar, att han inte hade blivit lovad sådan, utan bara silver och guld. Då han sa, att han skulle vara en ämbetsman, hånskrattade dvärgarna åt honom. 
* Vem skulle avstå sin plats åt dig fattiglapp? Jo, jo, därpå kan du vänta!
Vaste fällde bittra tårar och längtade hem. Ingen hindrade honom från att ta silver och guld, men vad skulle han med det till? 
En dag frågade han en dvärg, som var vänligare än de andra, varför han blivit ditlockad.
* Jo för att ha dig till hands, ifall någon fara skulle inträffa. Då behövdes någon av kristet blod, svarade dvärgen. 
Ett par år gick och Vaste var inte längre den rödkindade pojken, utan en blek utmagrad stackare. Han längtade bort men kunde inte hitta bergdörren. En dag då han malde den tunga bergskvarnen, blev det stor uppståndelse i riket. Vaste hörde vilda rop och stor förvirring.
* Berget faller! Berget faller, hörde han upprepade gånger, 
Den vänliga dvärgen kom rusande.
* Akta dig – akta dig! Man vill offra dig, ropade han andfådd.
Vaste blev rädd ett ögonblick – men bara ett ögonblick. Han var trött på allt – det gjorde det samma. Alla herrarna kom rusande med kungen i spetsen och efter dem en oräknelig skara.
I ett huj blev Vaste kastad ut genom den förtrollade dörren. Han gnuggade sig i ögonen. Solen sken, fåglar kvittrade, blommor doftade. På bergsluttningen satt en gubbe och sjöng en psalm till Guds ära. 
* Jaså, de kastade ut dig, sa han. De kunde inte tåla min sång, eftersom de tror att kung Självs rike störtar samman därav. Men du förstår, log han, när den kungen offrar någon, då får denne sin frihet. 
Nu förstod Vaste. Han hade varit i själviskhetens rike, och åter blivit fri, då han offrades. Glad skyndade han sig mot hemmet. 
Utanför stugan satt Viri med en blomsterkrans runt på huvudet, mycket vackrare än hon kunde varit i den guldkrona, Vaste funderat på att skaffa till henne.






Önskningarna.
(av Hedvig Indebetou publicerad i Guldslottet 1899)


Det var en gång en fattig flicka, - Eva hette hon och gick och vallade getter i bergen. Ofta stod hon på de högsta klippspetsarna och blickade ut, så långt ögat kunde nå, och undrade, hur det såg ut bortom horisonten. 
* Jag skulle vilja vara en fågel, sa hon, och flyga ut i vida världen – där finns ju rikedomen och lyckan.
Så hände en dag, medan hon stod och såg ut över dalen nedanför, att hon på vägen, som gick genom den, fick syn på en hel rad vackra vagnar och ståtliga ryttare. Det var drottningen, som med ett stort och präktigt följe var ute på en resa.
* Henne vill jag tjäna, utropade flickan för sig själv, och nu var hennes beslut oryggligt fattat.
När hon mot kvällen kom hem berättade hon för husbondfolket, att hon inte ville stanna där längre utan gå ut i världen och söka sin lycka. Husbondfolket avrådde henne, men det brydde hon sig inte om. Så packade hon ihop sina få tillhörigheter i ett litet knyte, tog avsked av folket på gården och begav sig iväg. 
Eva hade dock knappt kommit ut på stora vägen, förrän hon befann sig framför ett par höga järngrindar som stängde hennes väg, och vid dem stod en gammal gubbe som grindvakt. Då blev hon något förvånad och frågade försiktigt:
* Vart går den här vägen, käre far?
* Den för ut i den stora, vida världen, svarade gubben.
* Det är just dit jag ämnar mig, svarade den unga flickan glad, så ni är väl vänlig och öppnar grinden för mig?
* Det gör jag så gärna, sa gubben, men för det måste du betala grindpenning.
Då blev Eva förskräckt, för hon hade inga pengar.
* Om du inte har några pengar, får du ge mig ditt långa, ljusa hår, sa gubben.
Flickan blev förfärad, ty det ville hon inte mista; men hennes önskan att komma ut i världen var så stark, att hon hellre gick med på det villkoret än vände tillbaka. Då klippte gubben av hennes långa flätor, och tillersättning gav han henne en liten hätta.
Efter många tröttsamma dagsvandringar kom hon till allt vackrare och rikare trakter, och så en dag såg hon från en höjd, hur huvudstadens gyllene tornspetsarna glimmade långt bort i fjärran. Strax nedanför kullen rann en bred flod som stängde av vägen för henne. En färja låg vid stranden, och på den satt en åldrig färjkarl.
* Vill ni vara snäll och föra mig över, käre far, bad hon, för jag ska bort till drottningen stad.
* Rätt gärna, svarade mannen, men då får du lov att betala färjepenningar.
* Det har jag inga, svarade Eva, men kanske har jag något annat som ni skulle kunna tänka er istället.
* Dina kinders rosor, svarade roddaren.
Eva suckade djupt – men inte ville hon nu vända om, då hon just skymtat målet i fjärran. Så samlade hon sitt mod och steg beslutsamt i båten, och gubben rodde henne raskt över. 
Åter hade Eva en lång väg att gå, längre än vad den sett ut från höjden på andra sidan. Men hon ansträngde sig till det yttersta och nådde på kvällen slutligen fram till stadsporten. Den bevakades av en gammal knekt. Hon bad honom nu att få komma igenom.
* Det får du, svarade han barskt, endast ifall du betalar lösen.
Bedrövad svarade nu Eva, att hon redan förut gett bort så mycket för att komma fram på sin väg, att hon inte visste något mer som hon kunde ge bort.
* Du får ge mig dina nätters lugna sömn, svarade den gamle krigaren.
Eva suckade visserligen tyngre än förut men svarade, att så länge man inte begärde något av hennes sinnesfrid, så ville hon ge vad som fodrades – endast den kunde hon inte mista.
Då log den gamle krigaren och öppnade porten för henne och visade henne därtill en bra bostad i staden. Eva tackade honom och efter en orolig natts sömn klädde hon sig följande morgon i sina bästa kläder för att gå upp till slottet. Vid den stora marmortrappan som förde upp till slottsporten, stod en gammal hovmästare i guldbroderad klädnad.
* Vad vill du? frågade han högdraget.
* Jag vill söka tjänst hos den goda drottningen, sa flickan, tror du att hon vill ta emot mig? Jag vill tjäna henne troget.
* Det kan hända, svarade mannen något mildare, jag har faktiskt hört att hon söker flera småtärnor.
* Jag nöjer mig gärna med att vara den allra ringaste, sa Eva, bara jag får tjänstgöra hos henne.
* Men du måste betala en avgift för att få komma in, svarade hovmästaren.
Då brast Eva i gråt och förklarade att hon redan gett bort allt värdefullt som hon ägde  för att nå sina önskningars mål. Den gamle hovmästaren la då sin hand på Evas huvud, och då kände Eva igen, att det var samma gubbe som hon träffat vid grinden, färjan och stadsporten. Hon böjde ödmjukt sitt huvud.
* Du vet, att jag har så lite att ge – men ta vad du vill, sa hon sakta och förtroendefullt.
* Jag vill ha ditt självförtroende och ditt övermod! Det är endast det som jag velat ha hela tiden, men hade jag begärt det förut, hade du inte gett det till mig. Men ger du nu det så kanske du en gång får tillbaks allt det andra.
* Åh, ta det mer än gärna – jag vill inte alls behålla det! Och vill du någon gång ge mig det övriga åter är jag dig evigt tacksam. Nu önskar jag bara att få tjäna landets goda härskarinna.
Då förde gubben henne inför drottningen och gav henne ett gott vitsord till tjänsten. Drottningen antog Eva som småtärna, och då glömde hon allt hon försakat i glädjen över att få stanna på slottet.
Länge blev hon kvar i drottningens tjänst, och eftersom hon alltid skötte sina åligganden omsorgsfullt och troget, steg hon snart allt högre i såväl rang som i drottningens förtroende, till dess hon slutligen blev hennes närmsta kammartärna.
Så hände det en gång, att en framgångsrik riddare, i drottningens tjänst, ankom till slottet. Drottningen ställde till med en stor fest, och efter att ha tilldelat honom flera stora belöningar, tillade hon, att han, om han så önskade, skulle få välja en av hennes tärnor till brud.  Den unge riddaren tackade henne och svarade:
* Stor är din gåva, ers Majestät, och valet till synes omöjlig bland alla dessa väna tärnor. Men under dessa festligheter har en fångat min uppmärksamhet, som i mildhet och trohet verkar vara den främsta.
Och så vände han sig till Eva och bugade sig djupt för henne.
Såväl drottning som gäster förvånade sig över hans val, eftersom hon, ej kunde mäta sig i skönhet med de andra. Tärnan med bleka kinder och rödkantade ögon, och som endast bar en enkel hätta, medan de andra hade rika hårsvall med dyrbara hårprydnader.
* Det gläder mig, att ni sett djupare än blott till ytan, sa drottningen. Ditt val är verkligen den mest trogna och tillgivna av dem alla. Det blir mig en stor saknad att mista henne men samtidigt en stor glädje att se henne nå en lycka som hon så väl förtjänar.
Med översvallande glädje räckte Eva riddaren sin hand och frågade ödmjukt:
* Begär även du en gåva av mig? Hon hade ju lärt sig, att vid varje ny framgång, hon haft, hade hon varit tvungen att lämna något i utbyte.
* Ja, svarade riddaren med ett strålande leende, jag begär en gåva större än de övriga – jag önskar ditt rika, varma hjärta!
Då log även flickan – och se! Då sprang kindernas rosor åter fram, och ögonen återfick sin forna glans, och när man löste den lilla hättan från hennes huvud, föll ett stort svall av mjuka lockar ned kring hennes hals, så att hon visade sig skönare än alla de övriga.
När drottningen firat deras bröllop med pompa och ståt, förde riddaren henne hem till sitt slott – och där lever de kanske ännu.


Bearbetning
Nik Dee 040206