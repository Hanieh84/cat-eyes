Den krossade spegeln.
(Andra kattögat)

Det gamla lejonet lämnade över kattpåsen till vildkattungen, log och började så vandra därifrån. Det blev en öronbedövande tystnad förutom ljudet av lejonets  majestätiska tassar.

Vår vildkattsunge hade vid det här laget vuxit till sig av erfarenhet från alla dessa berättelser men nu fanns där en strimma av panik i hans kattögon och han kallade det gamla lejonet tillbaka.

"Vänta! Vad är meningen med livet ... jag menar… där nere i djungeln eller ute på de stora gräsmarkerna?"

De andra djuren som hade anslutit till gruppen allt vartefter, fnissade eftersom de just förberett sig på att ge sig av hemåt. Lejonet vände sig om, höjde hyschande sin tass och tittade en bra stund på vildkatten:

"Jag kommer att svara också på den frågan, den är viktig."

Lejonet vände tillbaka. Tog ut en bit av en spegel ur sin väska och började sin slutliga berättelse:

"När jag bara ung som du och bodde i ett avlägset gräslandsområde i utkanten av djungeln, hittade jag en dag de krossade bitarna till en spegel. Det tog mig en stund att förstå vad det var och jag kunde aldrig räkna ut hur de hamnat där eller vilken form spegeln en gång hade haft.

Jag försökte samla ihop alla bitarna för att sätta ihop dem igen men det var helt och hållet omöjligt. Så jag behöll den största skärvan, nämligen just den här, och grävde ner de övriga så att ingen skulle skära sig på de vassa kanterna.

Sedan satte jag igång med att skrapa biten mot en sten tills den var helt rund och ovass. Jag brukade leka med den och blev mer och mer förundrad över att jag kunde reflektera solljuset vidare in i platser dit solen aldrig kunde nå; som in i grottor, ned i djupa hål eller mot mörka skrymslen som skuggades av den täta regnskogen.

Det blev en lek och en utmaning som jag höll på med länge, att hitta de svåraste och mest oväntade platserna jag kunde hitta. Under hela min barn- och ungdom behöll jag spegeln, och då och då tog jag ut den och återupptog den lekfulla utmaningen.

När jag sedan växte upp och blev vuxen, insåg jag att det här inte bara var ett barns lek. Det var en metafor eller en bild för vad jag skulle kunde göra med mitt liv. Jag hade ju min egen erfarenhet, förståelse och empati som kunde återspeglas där det så behövdes.

Ja, jag var en del av en spegel vars ursprungliga form jag inte visste. Jag förstod att jag själv inte var ljuset eller ljusets källa men att jag skulle kunna reflektera ljuset in i mörka platser runtomkring i världen såväl som in i dolda hörn av människors hjärtan inklusive mitt eget.

Därmed göra en liten skillnad, att bli en del av den förändring jag ville se i världen och i andra människor. Och genom att göra det kanske andra skulle följa mitt exempel och också bli solkatter och ljusarbetare i världen.

Och detta är det som jag tror är meningen med livet – att spegla ljus in i världens mörka hörn såväl som in i dig själv. "

Det gamla lejonet speglade en liten solkatt från lägereldens sken runt var och en som satt runt brasan och stoppade sedan tillbaka spegeln i väskan och sa:

"Nu behöver du ju inte någon spegel, eller hur? - du har redan två speglar i dina ögon, dina kattögon! Är du med?! Med dem kan du inte bara se bra i mörkret utan också reflektera ljus som lyser på dem.

Använd dem klokt att finn mörka platser där du kan dela ditt ljus; där det ena tittar in och det andra ser ut. Lys upp mörka oälskade skrymslen eller delar fyllda med rädsla inom dig själv och använd samma kärleksfulla ljus på mörka ställen vart du än hittar dem, där nere i den stora, vilda världen och det finns många mörka platser i denna vår djungel.

Var den förändringen du vill se i världen och använd dina kattögon för att leda din väg utmed din livsresa. Berätta och berättiga, använd som sagt dessa små kattögonberättelser, eller resepärlor och plocka fram dem vid behov. För dig själv såväl som för andra där du ser att det kan vara till uppmuntran. Använd berättararmbandet för att minnas dem och lägg till dina egna favoriter.
Ja, ni kanske tycker det är konstigt med en utmaning och uppmaning som den här, men det är vad som krävs för att bli som jag; en vandringskatt eller solkatt. Men nu är det verkligen dags för mig att ge mig av. Så ännu en gång; Jag önskar dig och jag önskar er alla tillräckligt! "

Lejonet lämnade dem så och gav sig så iväg uppför berget. De unga djuren plockade upp väskan och utmaningen, vandrade nerför berget och vidare ut i världen. Och du kära lyssnare, kan kanske tycka att det är märkligt med en historia som slutar så här, men det här är som du, en vandringssaga och en solkatt. Spegla den vidare.



