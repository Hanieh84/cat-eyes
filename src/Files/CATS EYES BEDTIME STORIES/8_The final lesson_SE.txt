Den sista lektionen.
(Magipärlan)

"Det var en gång en ung elefant som hette Nadja", började lejonet.

"Du kanske inte visste det, men elefanter är duktiga målare och hon var den mest begåvade konstelev som denna djungel någonsin skådat. Genom hårt arbete, engagemang, fantasi och stor konstnärlig talang, klarade hon sig genom den hårda utbildningen och nu var hon nästan klar.

"Nu har du bara en lektion kvar, berättade hennes lärare en dag. Din uppgift är nu att måla en bild, som kommer vara ditt mest framstående verk hittills."

Nadja arbetade dag och natt, och i slutändan blev målningen klar. Detta var verkligen hennes bästa tavla!

Läraren berömde henne:
"Mycket bra! Ta nu med tavlan till vattenhålet och häng den där så alla kan se den.

Fäst en skylt och en svart penna vid målningen och skriv att du skulle vara väldigt tacksam om någon som finner ett fel på tavlan skulle vilja markera det med ett kors."

Nadja gjorde precis vad läraren sa och väntade sedan otåligt i några dagar.

Sedan skyndade hon sig till vattenhålet, spänd av förväntan. Skulle hon klara provet? Skulle målningen vara fri från märken? Men hjärtat tyngdes i bröstet när hon fick syn på sin målning. Även från avstånd kunde hon se att tavlan var översållad med kryss. Nu skulle hon säkerligen bli underkänd.

Bedrövad återvände hon och visade målningen för sin lärare. Han sa inte mycket, men bad istället Nadja göra en ny - om möjligt, ännu bättre tavla än den hon just gjort!

Den här gången arbetade Nadja ännu hårdare. Hon ville så gärna lyckas! Läraren berömde den nya målningen och förklarade att också den skulle ställas ut vid vattenhålet. Men den här gången skulle meddelandet vid den vara lite annorlunda.

Nadja lyssnade noga på instruktionerna och skyndade sig sedan till vattenhålet. Där hängde hon upp målningen tillsammans med ett ny skylt. Även denna skylt uppmanade folk att markera fel om de hittade några men med ett tillägg. Nu fick åskådarna chansen att istället rätta till felen med hjälp av penslar och färg som stod bredvid målningen.

Och vilken överraskning - när Nadja återvände några dagar senare hittade hon inte ett enda fel. Glädjestrålande och lycklig återvände hon och visade upp målningen för sin lärare.

"Du har nu lärt dig den sista lektionen du behöver, sade läraren med ett leende. Och lärdomen är denna: Det kommer alltid att finnas människor som kommer att döma ditt arbete. Den första målningen var fylld med kors, eftersom människor ofta vill vara med och tycka till eller kritisera saker när de så får chansen - även om de inte kan så mycket om ämnet i fråga. Den andra målningen var fri från kryss eller korrigeringar, eftersom kritikerns egna kunskaper och färdigheter nu plötsligt var på spel."

Det stora gamla lejonet satte sin tass i askan på den pyrande elden och ritade ett utropstecken på den torra marken.

"Så när du har tagit dig an något, använt all din talang och ditt hjärta till ett projekt, var din egen domare. DU ger arbetet sitt värde - och det kan aldrig omvärldens beskådare ta bort från dig.

Och glöm inte att detta också är sant när du blir tillfrågad om att döma någon annans livsarbete."
