Sinnesro
(Fredspärlan)

"En gång i tiden härskade min gammelfarfar över denna djungel" sa det gamla lejonet, inte utan stolthet.

"Och en dag bestämde han sig för att utlysa en tävling. Den konstnär som bäst kunde skildra äkta fred och frid i djungeln skulle bli rikligt belönad.

Under de följande månaderna skickades många bidrag in till tävlingen. Efter en lång selektiv process hade lejonkungen sovrat ner till två stycken. Det var två målningar.

Den första var en fantastisk bild av höga berg vid en sjö. De höga bergen med sina snöiga toppar skapade en vacker kontrast mot den blå himlen. Bergen och träden reflekterades också kristallklart i spegelytan av den stilla sjön. Min farfar tyckte mycket om denna målning men den var inte en självklar vinnare.

Den andra målningen var mycket olik den första. Den avbildade ett brusande mäktigt vattenfall som kastade sig ut över en hög bergsvägg. Himlen var täckt av mörka moln, vilket gav intrycket av att ett stort åskväder var på väg. Men om du tittade tillräckligt nära, kunde du hitta ett litet fågelbo på en liten klippavsats som sköt ut mitt i vattenfallet. En fågel vilade sig lugnt i det trots kaoset runt omkring.

Till slut utropade kungen denna tavla som vinnare av tävlingen och förklarade:

"Sann fred är inte frånvaron av en storm. Sann fred är att finna inre fred och frid mitt i den. "
Som historien fortsätter, eller snarare nu legenden. Så sägs det att fågeln och dess bo fanns på riktigt.

Och den stora stormen kom och i den kyliga luften slog den om till en snöstorm med tungt snöfall. Boet låg säkert inklämt mellan två stenar men snön lade sig tung över ett litet träd som växte precis intill boet.

En liten fågelunge tittade nyfiket på det pågående dramat och undrade:

"Mamma, hur mycket väger en snöflinga?"

Mamman rufsade kärleksfullt till dess fjädrar lite och sa: "Åh, ingenting. Absolut ingenting alls."

Fågelungen satt ett tag och funderade över svaret.

"Jo men det är jätteintressant," sa den så "För jag såg just något helt otroligt. Ja, jag tittade på snöfallet och på varje pytteliten snöflinga som, en efter en, landade på en gren.

Fler och fler av de här små ensamma snöflingorna samlades tills det blev en stor hög på grenen. Och så ännu fler tills grenen till sist gick av och du säger att snöflingor inte väger någonting.”

Mamman satt och tittade på de yrande snöflingorna utan att säga något.

"Jag undrar", fortsatte fågelungen. "Om det är så, precis som med snöflingorna, att vi bara behöver någon enstaka ytterligare röst innan vi äntligen kan få världsfred."
